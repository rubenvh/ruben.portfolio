<p>De teruggevonden tekst die je ooit schreef komt tot leven onder oudere ogen. Het lijken documenten van een verloren gegaan denkproces - net als de gemoedstoestanden of intenties in oude foto's van jezelf of mensen die je lief hebt. <i>Wie was zij toen? Wat rest er nog van die 'ik' waarin ik me nu gespiegeld zie?</i> Dit gevoel is nog sterker wanneer je geconfronteerd wordt met beelden uit de kindertijd. Toen reguleerden of regeerden de sociale codes nog minder uitgesproken. Je projecteert een heel leven van euforische momenten en teleurstellingen op dat ene beeld en hoopt er een essentie in te vinden die je wijzer maakt. Misschien hoop je onbewust wel een invloed uit te oefenen - met terugwerkende kracht zoals dat heet in bureaucratie&euml;n. In mijn duistere momenten vrees ik de angst voor de leegte die mensen doet speuren naar essenties. We kennen al een lange geschiedenis van mensen die zeggen dat de symbolen waarmee we ons decoreren geen verbond sluiten met de diepere redenen voor ons leven. De belangrijkste oorzaak hiervan is voornamelijk dat die redenen niet bestaan. In essentie is de mens een leeg omhulsel van genetische processen dat geprogrammeerd is om zich gretig te vullen met elementen uit zijn cultuur of een deel daarvan. Als overlevingsstrategie. En als je vol zit begint het werk maar pas: dan moet je selecteren en kiezen - en <i>deleten</i>. En wie denkt dat we hier eindelijk een beetje controle terugwinnen wordt snel teleurgesteld: de meest banale dingen - de kleur van treinen die niet meer rijden of het telefoonnummer van reeds gestorven grootouders - zinderen wellicht tot aan de dood in je hoofd. En dat wat er echt toe lijkt te doen, kan morgen al voorgoed verdwenen zijn. Er zijn altijd uitzonderingen. En er zijn ook manieren om dingen langer vast te houden. De praxis van het schrijven geeft je alvast deze illusie. In een tekst projecteer je een idee of een gevoel. Je externaliseert haar in een artefact en hoopt hiermee te communiceren doorheen ruimte en tijd. Directer dan in een foto slaag je hier in omdat taal symbolisch is - abstract. In haar abstractie bevat ze de sporen van het concrete denken dat aan haar ten grondslag ligt. Je zou het het tussen-de-lijntjes-schrijven kunnen noemen. De act van het lezen brengt als een soort magisch ritueel opnieuw concrete gedachten voort in de geest van de lezer ("<i>a good old text is always a blank for new things</i>"). Maar het verlangen naar de oorspronkelijke gedachte is onvervulbaar. En dat is een goede zaak want het houdt ons bezig. We koesteren haar onbereikbaarheid als het rijpen van een oude kaas. De zinnen worden generatoren van idee&euml;n. In haar oneindige interpretatie voel je de vierde dimensie van een tekst. Ze wordt een golem die de verbeeldingskracht van lezers aanwendt om telkens weer kortstondig op te lichten. Totdat ook zij verdwenen is of onleesbaar is geworden; niet de letters maar de woorden. </p>
