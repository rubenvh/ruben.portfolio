<p>De dromer ziet een kleine tuin omzoomd met een hek in een groen landschap. In de tuin staat een kind. Het kleine kleutertje kijkt verwonderd naar bloemen in het gras. De kleuren in de tuin zijn fel verzadigd. Wat doe je hier? Je staat stil, een beetje overweldigd door de po&euml;tische kracht van de natuur. Een eerste mineurklank overvalt de dromer in de gedachte dat misschien niets in deze tuin echt is. Dat het gras een uitgerold tapijt is en dat de bloemen plastieken vruchten beloven. Ze wiegen in de wind - wat normaal is voor bloemen - maar hun kopjes draaien mee als windmolens. Zelfs al zou je willen, deze bloemen kan je niet plukken. Toch heerst er in de tuin een bedrijvigheid van insecten. Of dat leid je af uit het zoemende geluid overal om je heen. Je nuanceert de vervelende gedachte die zonet de authenticiteit van deze ervaring bedreigde. Deze tuin is een model, een abstractie die refereert aan de werkelijkheid, en in die zin werkt hij als een symbool voor jouw band met de natuur. Het zoemen krijgt een lynchiaanse wending, alsof er een gigantische bij achter een heuvel zit te zoemen. De dromer zoomt zijn camera uit. De toon verandert. De lucht lijkt drinkbaar te worden. Achter een heuvel rijst een gigantisch industrieel complex op dat met pompende schoorstenen het blauw van de lucht wil binnendringen. Een mechanische sterrenhemel aan de horizon, maar steeds hoger. Je vermoedt dat deze fabriek het licht genereert dat nodig is om uit haar duisternis te treden. Ze representeert met andere woorden haar eigen bestaansreden: een logisch-symbolische perpetuum mobile. Je wordt een verandering in de beweging van de camera gewaar. Het lijkt of er tegelijkertijd wordt in- en uitgezoomd. Het complex wordt groter terwijl jij zelf krimpt. Je zet een stap naar links. Een seconde later zal je tien stappen nodig hebben om terug op dezelfde plek te staan. Je moet denken aan de toestand van het net niet vallen. Een lichaam voorheen in stilstand en straks in beweging. Het exacte punt ertussen, zwanger van potentie. Maar ingehouden, een stilstand anders dan ervoor. Niet beheerst: dat kan niet want in principe is het al te laat om de verandering tegen te houden. De coyote die beseft dat de grond onder zijn poten luchtiger is dan anders. Iemand zegt fluisterend: "daar gaan we dan". Iemand anders houdt de adem in. En toch verandert er minutenlang niets, jaren en eeuwen gaan voorbij... Dan ademt iemand uit en het geluid van het onderkoelde bergmeer dat plotseling bevriest, vult de vallei.</p>